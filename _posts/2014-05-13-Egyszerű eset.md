---
layout: post
title: Egyszerű eset
permalink: 2014/05/egyszeru-eset
date: 2014-05-13 22:17
---

*"Csak ülök és bámulom, ahogy nőnek az árnyak"*, gondolta. Márpedig az árnyak, azok folyamatosan nőttek.

Vannak olyan jellegű árnyékok, amiket szívesen látunk. Egy kedves, kora nyári estén például, amikor újra rájössz, hogy mégis mennyivel jobb a szabadban; de ez most nem az a hely és nem az az időpont volt.

Igen gyorsan megelégelte a helyzetet: leült a rozoga, ki tudja honnan szerzett székre, majd egy gondosan begyakorolt mozdulattal felhúzta a cipőjét, fél perccel később már úton is volt.

A srác tulajdonképpen őrjáratra indult, ehhez képest botrányosan komolytalan felszereléssel, soroljuk is fel: volt nála egy vacak mobiltelefon. Egy ütött-kopott, mindenféle foltokkal bőségesen gazdagított(?) jegyzetfüzet, hanyagul a farmerja hátsó zsebébe gyömöszölve. Egy furcsa pénztárca, amiben pénz egy fillér sem volt. Egy meglepően kicsi és praktikus toll és... semmi más, de ennyi talán elég is volt.

A lépcsőn lefelé menet még elgondolkodott, de elhessegette magától az aggodalmait: nem, biztosan nem lehet másra szükség, valami azt súgta neki, hogy ez egy gyors kör lesz. Tisztában volt azzal, hogy mi az egyik fő parája: mindig mindent nagyon gondosan leszervezni, mindig mindenre tökéletesen felkészültnek lenni - aztán rájött, hogy ez csak pont arra jó, hogy elfedje az érzékeit, amire mindenek felett támaszkodnia kellene. Így hát - jobb híján - úgy döntött, eldobja a mankókat, amennyire lehet. Maradt helyette a szokásos feszültség.

"Már megint ez a használhatatlan idő", morogta. Nem túl meleg, nem túl hideg, már majdnem kellemes időjárás is lehetett volna, de készült valami a levegőben: fel-feltámadt a szél, felhők voltak mindenütt és erre reakcióképp valami kis fejfájásszerű érzés az agya hátuljában. Borzalmasan érzékeny volt mindenféle frontra és ilyesmire. Szerette, hogy fogja a "jeleket", de ilyenkor ennek több hátránya volt, mint előnye.

Ismerős házak mellett ment el, de azért végigmérte mindet: sosem lehetett tudni, hogy hol vesz észre egy-egy újabb *törést*. Néha a legváratlanabb helyeken bukkantak fel, figyelmesnek lenni meg sosem kár: megszokta már, hogy olyasmin is rajta kell tartania a szemét, amit mindenki más kapásból figyelmen kívül hagy. Végülis, ez a lényege az őrjáratnak. 

Ma nincs rá túl sok esély, hogy kollégával fusson össze odakinn, sajnos, meg hát amúgysem biztos, hogy egyáltalán megismerték volna egymást, gondolta. Beugrott egy ismerős kisboltba, szerzett valami mogyoróféleséget rágcsálnivalónak (*"Már megint utalvány, Thizz? Mikor szerzel végre valami normális pénzt?"* - sóhajtotta a pénztáros), aztán a kijelölt területe felé vette az irányt.

Thizz-nek szólították, de kicsit úgy tűnt, hogy senki sem tudta már, hogy mi a teljes neve. Mikor erre gondolt, mindig elvigyorodott, hogy talán jobb is így - most sem volt másképp... De egyre közelebb került a célponthoz, úgyhogy félresöpörte ezeket a gondolatokat. Munka van, koncentrálni kell.

A célterület egy meglehetősen békés környék egy tere volt. Nem egy turisztika látványosság, de ettől függetlenül kellemes hely, rengeteg lakóval a közelben. Errefelé általában nem történik semmi igazán érdekes, hacsak a suhancok által focizás közben kitört ablakokat nem számítjuk annak. "Asszem most én vagyok itt az igazi különc, hát ne okozzunk nekik csalódást", gondolta, majd leült egy fa tövébe. Ráérős volt, nem kapkodta el a dolgokat. 

Ez volt a munka legunalmasabb és legfontosabb része. Ülni és várni. Időről időre lassan körbefordult, néha firkált egy-két sort a jegyzetfüzetébe, de nem történt semmi igazán említésre méltó. Talán valami másfél órát ült ott, amikor megcsörrent a telefonja.

\- Thizz vagyok, mondjad.

\- Úgy látjuk innen, hogy mindjárt kezdődik a buli, csipkedd magad, mielőtt lemaradsz. Hol vagy? - Thizz előhúzta a zsebre tett füzetet, felcsapta: egy sebtében rajzolt térképvázlat tűnt elő. A kódokat mindig elfelejtette, pedig számtalanszor kellett hivatkoznia rájuk...

\- G2-es zóna, a téren dekkolok épp. Merre?

\- Pill, már nézem is... Indulj el a Stefanov utcán, három saroknyira lesz egy átjáró-szerű utca jobbra. Onnan már tudni fogod. Csak lazán, oké?

\- Rajta leszek, bár egy monitor mögül én is lazább lennék... Szevasz. - ...és már le is tette a telefont. Gyors, határozott léptekkel indult a megbeszélt irányba. "Relax, relax. Ellazulááááás, ellazuláááááás", ismételgette, azon morfondírozva, hogy használt-e ez bármikor is eddig? Párszáz méterrel később, mikor már elérte a megfelelő tudatállapotot, felkeltette a figyelmét valami.

"Trigger?"

Egy szürkébe-barnába öltözött vénasszony térdelt az utcán és mormolt valamit. Odament hozzá, leguggolt, majd egy furcsán megnyugtató mosollyal csak annyit szólt a nénihez: "Csókolom. Tessék mondani egyet értünk is." A néni egy fáradt félmosollyal mérte fel hősünket. Egy pillanatra hezitált, aztán mintha valami egészen nyilvánvaló jutott volna az eszébe, újra elkezdte mondani.

"...Biztosan tudom, hogy voltak idők, mikor a tenyereden hordoztál, Uram. 
Mikor a Te erőd segítségével jutottam keresztül életem sötét szakaszán."

\- Köszönöm, így már jobb. - Thizz felállt és pár méterrel arrébb a falnak támaszkodott, elmélkedett. "Ha ez nem trigger, akkor semmi sem... Gyerünk, ne fecséreljétek az időmet." 

Két perc sem telt el és zajra lett figyelmes az átjáró másik végéből. Elindult, hogy megnézze közelebbről, mi történik.

Két tag ordibált; az egyik földhöz csapott valamit, ami meg-megcsillant a földön. A másiknak ez vélhetőleg nem tetszett ennyire: "Az SD-t is?! Azon van a fél életem!" Thizz arcán egy veszélyes vigyor tűnt elő, mikor egy pillanatra felnézett. Hiba volt. Túl hamar kiszúrták.

\- Mit nézel, köcsög? Felrúgjalak?

Thizz minden különösebb reakció nélkül ment tovább. Azt hitték, hogy bele akarja ütni az orrát a dolgukba, és igazuk is volt, de ennél sokkal válogatottabb módszerekkel dolgozott. "Higgyetek, amit jólesik", gondolta. A sarkon befordult, majd később - hallótávolságon belül, de takarásban - megállt egy ház előtt. "Nem mehetek messzebb, ugyanolyan gyorsan eltűnhetnek, mint ahogy megjelennek". Egy pillanatra tétovázott, aztán elkezdte átmozgatni magát. Megnyugodva nyugtázta, hogy még mindig jó formában van. "Még szerencse, nem most kéne magam kivonni a forgalomból..." Ökölbe szorított kézzel állt és várt. Pár másodperccel később kiderült, hogy ezekre az előkészületekre semmi szükség sem volt, itt már nem lesz balhé: a hangokból ítélve "kis barátaink" az ellenkező irányba távoztak. Thizz kinézett a sarkon; tiszta volt a terep. Elindult az előbbi jelenet helyszíne felé.

Apró műanyagfoszlányok, illetve egy félbetört telefonkészülék hevert egy nem túl fényes állapotban levő kerítés tövében. Miután megfigyelte, Thizz leült a szemben levő, elhagyatottnak tűnő ház lépcsőjére. Várt valamire, de azonnal jegyzetelni kezdett.

"Régi, széthajtható telefon, szanaszét törve. Az adatok egy része még menthető talán."

Pár perccel később a kerítésen levő résen előbújt egy macska. Nyújtozkodott egy sort, aztán Thizz legnagyobb meglepetésére elindult a telefon roncsai felé. Egy szemvillanásnyi idő alatt azonban mintha megváltozott volna: nyávogott egy hosszút, majd pontosan úgy, mint aki megfeledkezett valamiről, visszabújt a kerítésen levő lyukon. A telefon darabjai egyre kevésbé csillantak meg a Nap fényében, de ennek a napszakhoz semmi köze sem volt...

Thizz már csak úgy kaparta bele a sorokat a füzetbe: "Halványodás megerősítve, elkezdem a mentést." Nem maradt sok ideje. Odarohant és összeszedte a szilánkokat, kitépte a telefon maradványaiból a memóriakártyát, a roncsokat pedig a legközelebbi kukába hajította. Most ismét komolyabban koncentrálnia kellett.

"Nem a telefon a lényeg: a lényeg a kapcsolat, a lényeg a jelenlétünk. Befogadtam ezt az eszközt az életembe, ez immáron az én jelenlétem és nem csatolhatjátok el. Mint tárgy az enyém, mint adat az enyém. Stabilizálódj." Egyre kevésbé volt kedve elereszteni a két-három centis műanyag kártyát, ezt utálta az egészben a leginkább. Előkapta a saját telefonját és tárcsázni kezdett.

\- Szevasz. Megvan a cucc, bár fogalmam sincs, mit tudtok majd kezdeni vele, de mindenesetre már a mienk. Egy órán belül ott vagyok.

\- Tudod tartani?

\- Nem egyszerű, de megbirkózom vele, fél óra múlva hívj újra!

\- Rendben, tarts ki addig és siess!

---

Másfél óra múlva már együtt ültek a központban, már ha egyáltalán annak lehetett nevezni azt a helyet. Thizz még mindig sóhajtozott a visszafelé rohanás után.

\- Atya ég, még jó, hogy visszahívtál időben, nem tudom mi lett volna... Erős volt rajta a *Köd*, annyira kellett szorítanom, hogy húsz perc körül már azon gondolkodtam, hogy megtartom magamnak.

\- Nem tudom mit aggodalmaskodsz ezen: amióta csinálod azokat az őrült gyakorlataidat, valahogy egyre jobban megy az eleresztés, nem? - röhögte ki Thizz-t a korábbi telefonos kapcsolattartója.

\- Nevess csak, megnézném a fejedet, amikor először kell ezt élesben előadnod... Na de térjünk a lényegre: sör van vagy csoki?

\- Mindkettő, mindkettő.

\- Remélem nem egyben, mert ha mégis, a hajadra öntöm. Hogy állunk? - üvöltötte át Thizz a másik szobába, ahonnan erre egy csontsovány, szőke srác nézett ki.

\- Még három óra, mire leszedek róla mindent, de épphogy időben, kábé öt-hat óra múlva az egész kártyának lőttek. Ha nem találtad volna meg időben, kétlem, hogy a zsaruk vagy akárki más akár csak észrevette volna, hogy ott valaha egy teló volt... De már a mienk.

\- Na és, találtál valami finomságot eddig?

\- Lehet, hogy többet is, mint kellett volna. Egyelőre főleg totál érdektelen képek, de van egy pár üzenet-mentés is, a végén még találunk olyat, amivel el is kezdhetünk dolgozni. Mindenesetre jópár környékbeli helyszín-tippem már van, ahol megkeseríthették az életet ezek a mocskok.

Thizz elégedetten bólintott, aztán betolt az arcába egy masszív adagot a kedvenc mogyorós csokoládéjából. Most már talán egy lépéssel közelebb jutottak.